---
layout: post
comments: true
title:  "Professor Cicles Formatius i Català"
date:   2018-03-26 16:21:00
categories: teaching
---

Per a ser professor de secundària es necessita el Màster Universitari en Formació del professorat.  La UIB ofereix aquest màster, però per poder matricular-s'hi és necessari tenir el certificat C1 de català. A més, sembla ser que per a fer el màster de la UIB cal tenir tant els dematins com els horabaixes lliures: les classes són a l'horabaixa i les pràctiques el dematí. És necessari assistir a un 80% de les classes i per tant és molt difícil per a algú que no tengui disponibilitat total. Crec que el preu és al voltant dels 1,800 euros.

Per altra banda, hi ha l'opció de fer el màster a distància. La Valencian International University ofereix aquest màster en castellà. En aquest cas no es necessita el C1 de català i sembla més fàcil compatibilitzar-lo amb la feina. El preu és al voltant de 6,000 euros i aquest màster no dona la capacitació per impartir classes en català, que s'haurà d'obtenir a través del FOLC.

El FOLC és el Pla de Formació Lingüística i Cultural i habilita per a impartir classes en català. Es pot obtenir assistint a uns seminaris el cap de setmana o fent una prova escrita i oral. En qualsevol cas, únicament és possible presentar-s'hi una única convocatòria a l'any. El FOLC és impartit a l'edifici Sa Riera de la UIB.

Per a fer el FOLC també és necessari el C1. El C1 es pot obtenir als exàmens convocats per la Direcció General de Política Lingüística i també a l'Escola d'Idiomes o la UIB. La UIB ofereix un nombre molt limitat de places per als exàmens lliures de C1. Tant Política Lingüística, com la UIB, com l'Escola d'Idiomes organitzen cursos de català. També existeixen centres d'autoaprenentatge de català.
